---
title: "Pátá schůze"
date: 2015-10-23
layout: zapis.html
---
_volební_

Přítomni: Žáno, Houba, Pánča, Jája, Mokl, Vlčák, Eda, (Zuzi skrz plnou
moc)
Žadatel o členství, zpočátku jako host: Rupek
Zapisovatel: Eda

Zahájení: 21:20, Na Paliárce

1. **Formální úkony, procesní záležitosti**
   - Žáno je zplnomocněn zastupovat Zuzi
   - Eda podává návrh, abychom se přesunuli Na Šachtu, argumentuje
     zejména hlukem z koncertu kapely Pohodáři, který Na Paliárce právě
     započal.
     *USNESENÍ č. 1:* Schůze se ihned přesune Na Novou Šachtu.
     Přijato. (3 pro, 2 proti, 3 se zdrželi)
     Předseda spolku následně hlasování zrušil, neboť hlasoval proti
     svému přesvědčení jsa dezorientován. Vyvoláno opravné hlasování
     o usnesení.
     *Zamítnuto.* (2 pro, 4 proti, 2 se zdrželi)
   - Z plné moci bylo zjištěno, že Zuzi nebydlí s Žánem.

2. **Parní čistič**
   - Houba přednáší referát o parním čističi ulic za pracovní skupinu
     pro parní čistič
       - Členové pracovní skupiny (Zuzi a Houba) zmapovali situaci
         v oblasti parních čističů (dále p.č.), zejména ohledně ceny.
         Pracovní skupina musí konstatovat, že cena je stejná jako
         posledně (4500 dolarů). Proto se zaměřili na jiný aspekt
         problematiky.
       - Houba rozdává [uměleckou vizualizaci
         p.č.](../appendices/zapis_05_vizual.jpg), která je nedílnou
         součástí tohoto zápisu. Předkladatel na vizualizaci vyzdvihuje
         fakt, že samotný čistič na celém stroji zaujímá dominantní
         pozici; vpředu je potom prosklená kabina pro pilota p.č.
       - Houba žádá členy spolku, aby si vizualizaci vzali domů a spolu
         s pracovní skupinou pro p.č. tuto studii dále rozpracovali
         a podíleli se na dalším směřování. Posléze pro některé
         spolkaře upřesnil, že rozpracováváním studie se myslí zejména
         její vybarvování.
   - Mokl vznáší námitku, zda když jde o p.č. chodníků, neměla by
     samotná čisticí jednotka být spíše při zemi. Námitka vyvolala
     překvapení a šum kolem stolu a byla prozatím odložena.
   - Žáno se táže na harmonogram pracovní skupiny pro p.č., Houba
     odpovídá, že se bude pokračovat v započaté práci.

3. **Přijetí nováčka**
   - na schůzi dorazil kandidát na prvního kmenového člena spolku
   - žadatel o vstup do spolku dostává prostor, aby se představil
     a sdělil, proč usiluje o členství: "Jmenuju se Rupek a nelíbí se
     mi hovna."
   - Ze strany zákládajících členů padl zásadní dotaz, co si myslí
     o moči. Žadatel sklidil potlesk s odpovědí "Ta je často ještě
     horší!"
   - *USNESENÍ č.2:* Přijímáme Rupka do spolku jakožto kmenového člena.
     *Přijato.* (8 pro)

4. **Web**
   - Houba přednáší referát pracovní skupiny WEB o webu za oba členy
     pracovní skupiny (Houba, Pánča)
       - "Jde to pomalu, co vám budu povídat."
       - máme úspěšně zaregistrovanou doménu
         [hobutrol.cz](http://hobutrol.cz), web je zatím prázdný
   - *USNESENÍ č. 3:* Členská schůze pověřuje pracovní skupinu WEB
     umístit do dvou měsíců něco na web. Minimální rozsah tvoří název
     spolku, stanovy a zápisy.
     *Přijato.* (8 pro, 1 proti)
     (Proti usnesení byl bez vysvětlení nově přijatý kmenový člen,
     kverulant.)
     [úkol: Houba H]

5. **Vlčákův návrh: fotosoutěž**
   - Vlčák navrhuje pověřit každého člena vyfocením alespoň jedné fotky
     psa na Praze 7 v choulostivé situaci
   - Žáno návrh doplňuje: správní rada vybere nezávislou tříčlennou
     komisi, která vybere nejlepší fotografii a odmění autora diplomem
   - fotky se budou zasílat e-mailem na adresu Vlčáka (radimp, všichni
     členové mají adresu v e-mailu svolávajícím dnešní schůzi)
   - uzávěrka: konec ledna 2016
   - v prvé řadě jde o úkol pro členy, soutěž je druhotná
   - *USNESENÍ č. 4:* Každý člen zašle do konce ledna 2016 Vlčákovi
     fotografii psa v choulostivé situaci.
     *Přijato* aklamací.
     [úkol: každý člen, 31. 1. 2016]

6. **Znak spolku**
   - Jája se zavázal do Vánoc vytvořit znak [úkol: Jája, 24. 12.]
     a poté se propojí s pracovní skupinou WEB

7. **Fundraising**
   - byla založena pracovní skupina pro promýšlení grantových možností,
     která bude zkoumat možnosti získávání finančních prostředků
     z veřejných prostředků pomocí grantů
   - členové: Zuzi, Žáno, Houba

8. **Rotování funkcí**
   - Houba se Zuzi přicházejí s myšlenkou, že posty v našem spolku by
     -- údajně po vzoru rotariánů -- měly (víceméně povinně) rotovat,
     abychom "nezahnívali ve svých pozicích"
   - proběhla rozsáhlá a bohatá diskuse s mnohými pro i proti; týkala
     se například:
       - možnosti nekandidovat či odmítnout zvolení,
       - otázky, zda by vynucená změna na postu předsedy vedla
         k přínosné změně ve vedení, nebo spíše ke zhoršení po
         vyloučení nejlepšího kandidáta,
       - otázky, zda jde o puč uvnitř spolku,
       - výčtu funkcí, které by rotovaly či
       - Jájova návrhu, abychom hlavně nic neměnili předčasně, než se
         vše zaběhne
   - zaznělo upozornění, že takové pravidlo by vyžadovalo změnu Stanov
     (= zabránit nové kandidatuře předsedy spolku), případně by šlo
     o pouhý apel
   - myšlenka byla členy přijata vesměs kladně

9. **Úklid zajišťovaný radnicí**
   - Mokl upozornil, že radnice Prahy 7 se velmi zlepšila, o úklid
     v ulicích se hodně zajímá, zřídila mj. také mapu míst na Praze 7,
     kde jsou s úklidem problémy. Domnívá se, že o věc mají opravdovou
     starost a mohli by převzít naši myšlenku p.č.
   - Mokl na základě řečeného navrhuje přednést zastupitelům problém
     balkonů, pod něž neprší a zápach se tudíž nesmývá a neodplavuje
   - Starosta pořádá pravidelná setkání s občany v hospodách, nejbližší
     setkání se týká úklidu ulic a proběhne v baru Těsně vedle Burundi
     ve čtvrtek 29. 10. od 18.00 [úkol: Pánča se tam dostaví a přednese
     problém]

Přerušení schůze: 22:22 -- 22:34 (důvod: krátký odpočinek, kuloární
jednání)

10. **Členské poplatky**
   - předseda důrazně kárá dlužníky, kteří nezaplatili poplatky na roky
     2014 a 2015 v souhrnné výši 1000 Kč každý; jsou jimi:
       - Jája,
       - Mokl,
       - Houba,
     tedy komplet celá smírčí a revizní komise spolku.
   - připomínáme číslo účtu: [2200781787
     / 2010](https://www.fio.cz/scgi-bin/hermes/dz-transparent.cgi?pohyby_DAT_od=01.01.2015&ID_ucet=2200781787)
     [úkol: Jája, Mokl, Houba bez otálení]
   - *USNESENÍ č. 5:* Poplatky pro rok 2016 zachovat ve výši 500 Kč.
     *Přijato* aklamačně.
   - Vlčák pro zasazení do kontextu podotýká, že naše členské poplatky
     jsou vyšší než průměrný odváděný poplatek za psa
   - vyvstala otázka, zda nově přijímaní členové spolku, kteří si
     nevychutnají celoroční činnost, mají platit snížený poplatek
     (poměrnou část, tedy např. 100 Kč na 2 měsíce a 12 dní), nebo dle
     Houbova návrhu plnou částku (v našem případě 500 Kč na zbylé dva
     a půl měsíce)
   - po bouřlivé diskusi (která byla prokládána návrhy na zaplacení
     penále z prodlení od dlužných členů), rozhodl předseda takto:
   - Kmenový člen nechť se rozhodne sám, zda půjde cestou Houbovou, či
     cestou šetřílkovství. Stejně tak dlužníci si sami určí pokutu
     z prodlení, kterou přispějí spolku.

11. **Stanovy II**
   - návrhy na vylepšení stanov a opravy problematických míst budeme
     průběžně zanášet spolu s komentářem do Stanov verze 2

12. **Vyfoť hovňáka**
   - Rupek se diví: "To jsou pořád ceremonie a hlasování -- a skutek
     utek!"
   - Pánča ho konejší: "To je běžný dojem všech nováčků..."
   - kmenový člen Rupek předkládá návrh na facebookovou stránku Vyfoť
     hovňáka, kam by každý spoluobčan mohl postovat fotku psa
     znečišťujícího chodník a jeho majitele, který evidentně ignoruje
     povinnost nápravy; stimulovat vhodně veřejnost, aby měla zájem
     dokumentovat psí výkaly od začátku až do konce a sdílet pořízené
     záběry
   - návrh sklidil příliš mnoho nesouhlasu
       - problematické je například zveřejňování fotek osob,
         prokazování neuklízení, prokazování vlastnictví výkalu, ale
         i samotné využití čertova Facebooku pro bohulibé účely spolku
   - návrh se posunul k akci na našich spolkových stránkách, inzerované
     všude na Facebooku
   - návrh se posunul od fotografie k videu
   - návrh se posunul od oficiální spolkové akce k samostatné aktivitě
     členů Rupka a Vlčáka, bez spojitosti se spolkem
   - návrh se dále posunul k vydávání periodika Hovnoviny obsahujícího
     mj. rubriku Vyfoť hovňáka (existence dalších rubrik zatím nebyla
     potvrzena)
   - s každým dalším posunem získával návrh mezi členy větší a větší
     podporu

14. **Soutěž o nejsmradlavější místa**
   - v závěru diskuse o předchozím bodu zazněla myšlenka podnítit
     fotografy k uměleckému ztvárnění smradu
   - padl také návrh uspořádat soutěž, z níž vyjde vítězně
     nejsmradlavější místo na Praze 7
   - soutěžící by zasílali fotografii, adresu místa a své jméno

14. **Facebook**
   - náš vztah k Facebooku: předseda Žáno nechce mít spolkové
     facebookovké stránky, ale propagaci na Facebooku se nebrání

15. **Zpráva za uplynulé volební období**
   - předseda přednáší zprávu o stavu
       - spolek se postupně rozvíjí
       - mezi úspěchy uplynulého roku lze jistě započítat zřízení
         transparentního účtu, vybrání příspěvků od většiny členů,
         mnohé schůze, uspořádání Otvírání studánek, na něž budeme
         všichni ještě dlouho vzpomínat, návštěvu výstavy
         Holešovice-Bubny následovanou osmihodinovou schůzí, která
         položila masivní základy spolku
       - v rámci spolku máme založenou pracovní skupinu WEB a pracovní
         skupinu pro p.č.
       - předseda uznává, že byly i rezervy (například web či poplatky)
       - dlužno říci, že po volbách na Praze 7 došlo ke zlepšení stavu
         ulic, čímž se potenciál možného otisku spolku do tváře čtvrti
         zmenšil --- Houba však namítá, že nová radnice i zlepšení
         stavu ulic je spíše první vlaštovkou činnosti našeho spolku
         --- Žáno souhlasí a připomíná, že založení našeho spolku spadá
         ještě do období občanské nečinnosti
       - závěrem: "Udělali jsme nemálo; mohli jsme i víc."

16. **Volby**
   - předseda
       - Žáno by byl rád, aby se vyměnil předseda spolku a nabízí svou
         funkci
       - rotariánská otázka znovu zvednuta -- a Houba kandiduje na
         předsedu
       - Žáno chválí jeho aktivitu, zejména ve věci p.č.
       - *Tajné hlasování o předsedovi:* zvolen Žáno
         přidělené hlasy: Žáno 5, Houba 2, Eda 1, neplatný 1
   - pokladník
       - *Aklamací zvolena pokladníkem:* Zuzi
   - ceremoniář
       - *Aklamací zvolen ceremoniářem:* Jája
   - správní rada
       - *Tajné hlasování o správní radě:* zvoleni Eda a Pánča
         přídělené hlasy: Eda 6, Pánča 4, Houba 2, Vlčák 2, Jája 1,
         Rupek 1, Zuzi 1, Mokl 1
   - smírční a revizní komise
       - V prvním kole hlasování o členech a předsedovi SRK došlo ke
         shodě hlasů, která byla vyřešena preferencí kandidátů, kteří
         získali více hlasů na předsedu. Nahlédnutím do Stanov se však
         zjistilo, že o předsedovi shromáždění členů nerozhoduje a bylo
         potřeba uspořádat druhé kolo rozhodující mezi Houbou, Moklem
         a Vlčákem
       - *Tajné hlasování o členech SRK:* zvoleni Rupek, Mokl, Vlčák
         přidělené hlasy v prvním kole: Rupek 7, Houba 5, Mokl 5, Vlčák
         5, Jája 4
         přidělené hlasy v druhém kole: Mokl 8, Vlčák 5, Houba 4
       - *Interní volba předsedy SRK:* členy SRK zvolen předsedou Vlčák
   - asistent ceremoniáře
       - *Ceremoniář si za asistenta volí:* Houbu
       - Houbovi bude ctí
   - *VÝSLEDKY VOLEB:*
     *předseda:* Žáno; *správní rada:* Žáno, Eda, Pánča
     *ceremoniář a asistent:* Jája a Houba
     *smírční a revizní komise:* Vlčák (*předseda* SRK), Rupek, Mokl
     *pokladník:* Zuzi
   - princip rotování funkcí byl tedy uplatněn pouze u Jáji
     a navrhovatele Houby, kteří přišli o druhou funkci -- člen SRK
   - Všichni spolkaři si uvědomují, že nejaktivnější spolkař Houba,
     kandidující mj. i na předsedu, nebyl (vždy těsně) zvolen v žádné
     volbě a chtějí to řešit. Houba je však hrdě a noblesně utiší
     slovy: "Největší odměnou pro mě bude, když me necháte v klidu
     pracovat pro spolek!"

17. **Schůze správní rady**
   - rada se zavázala setkávat každé první úterý v měsíci Na Nové
     Šachtě



Zakončení: 0:20

Zapsal Eda (27. 10.)
