Schůze správní rady (XII), 13. 9. 2016
======================================
Přítomni: Žáno, Pánča, Eda  

Zahájení: 21:42, Na Šachtě

1. **Formální úkony**  
    Pánča nesplnil úkol připomínaný na minulé schůzi spolku a ani po
    dvou letech a měsíci nedodal popis spolku na web. Pánča je hanbář
    Pánča. Hanbář Pánča spolu se zbytkem správní rady měl nyní za úkol
    během 11 minut tento stručný text sestavit. Najednou sršel nápady
    a tvrdil, že potřebuje ten brainstorming, hanbář jeden.

2. **Stručně o spolku**  
    Okrašlovací spolek v Holešovicích-Bubnech usiluje o zlepšení
    prostředí kolem nás. Na počátku stála sdílena nepohoda z přístupu
    některých chovatelů psů k provozování jejich koníčka. Špína
    v ulicích se nám zdála již více nesnesitelnou. Dosud jsme byli
    pasivní jako vy ostatní -- ale něco se v nás zlomilo a řekli jsme
    si, že s tím něco uděláme společně. Na nosnou základní linii
    spolkového života se brzy nabalilo mnoho dalších aktivit, třeba
    tradiční jarní závod Otvírání studánek, komunitní schůzování či
    podpora dalších prospěšných místních aktivit.

čas: 21:53

3. **Hanbáři**  
    - Pánča má štěstí a po společném splnění jeho úkolu přestal být
      hanbářem
    - Jája stále nedodal pro společnou identitu tolik důležitý znak
      spolku. Polehčující okolností však je, že již zaplatil členský
      příspěvek, proto dostává pouze veřejnou výstrahu před udělením
      titulu hanbáře.
    - Hanbář Vlčák stále nedodal zprávu SRK. Přitěžující okolností pak
      je, že nadále dluží členský poplatek splatný 31. ledna 2016. Podle
      občanského zákoníku SRK mj. "dohlíží, jsou-li záležitosti spolku
      řádně vedeny a vykonává-li spolek činnost v souladu se stanovami
      a právními předpisy".
    - Hanbář Rupek je stále dvojdlužníkem a nezdá se, že se to chystá
      měnit.

4. **Hospodský kvíz**  
    Stále se věci nepohnuly, Eda se ujímá zjištění, jaké máme možnosti
    se někdy zapojit. [úkol: Eda]

5. **Spolková trička**  
    - Eda navrhuje navrhnout motiv spolkových triček. Otázka je, zda
      jich vyrobit více pro mírný prodej příznivcům spolku. (O kolik víc
      a jaké velikosti?)
    - Název spolku by měl být součástí návrhu.
    - Na příští schůzi SR každý přinese nějaké nápady, či hrubý návrh.
      Taktéž do té doby budeme shromažďovat nápady zaslané členy spolku!
      [úkol: Eda, Žáno, Pánča, případně další do 4.10.]
    - Návrhy mohou být ještě lepší než motiv "Hovna v ČR nechceme!",
      který si jistě každý dokáže představit.

6. **Carl Ferdinand Cori a Gerty Cori**  
    Zuzi vzkazuje, že bychom měli iniciovat pojmenování pražské ulice po
    pražských rodácích a pozdějších amerických laureátů Nobelovy ceny za
    medicínu, manželích Coriových. [úkol: najít vhodnou ulici H] Úkol
    byl na místě splněn: Pánča upozornil, že ulice už byla nalezena ve
    Vokovicích -- a jmenuje se Coriových. (Mimochodem ulice je kolmá na
    Nobelovu.)

7. **Osvěta pro dobré pejskaře**  
    - Zuzi dále navrhuje získat osvětový grant a z něho zaplatit inzerci
      v Hobuletu oslovující hodné pejskaře s tipy, jak se správně chovat
    - Eda upozorňuje, že bychom měli předně sepsat X-tero dobrého
      pejskaře (například Desatero, či Patero), nechat jej přečíst více
      lidmi, kterých se různě týká a mají větší praxi, a vyvěsit na
      našem webu. Pak je vhodná chvíle propagovat ho na webu,
      v Hobuletu, na psích pytlících na odpadkových koších atd.
    - navrhli jsme začlenit tyto informace (formulace musí být ještě
      upravovány tak, aby každý bod byl velmi stručný, a tudíž
      přehledný, s případným následujícím dovysvětlením či rozšířením
      psaným menším písmem):
        - Psi mají vyměšovat v přírodě -- na vlastní zahradě, v lese,
          v parku, ...
        - Sbírat výkaly všude ve veřejném prostoru -- v parku, v nouzi
          pak i na chodníku, stane-li se to.
        - Nenechat psa močit na místě, kam neprší (pod balkonem, pod
          arkýřem, v průjezdu, v podchodu, ...). I omývaná zeď je
          postupně agresivní psí močí rozežírána a moč jen tak neoprší.
        - Mějte ohled na lidi, kterým může moč znepříjemňovat život
          ještě více než jiným (mají okno v suterénu přímo nad močícícm
          psem, batolící děti chytající se rukou označkovaného schodu ve
          vchodu do domu, majitel obchodu odemykající zámek rolety těsně
          u chodníku, ...)
        - Držte svoje potřeby a radosti na vodítku! Váš pes nemůže
          obtěžovat ostatní, psa držíme na vodítku, kde není povoleno
          volné pobíhání. Tam, kde povoleno je, musíme mít psa pod
          kontrolou a respektovat přání ostatních. Ačkoli víme, že pes
          je hodný, neví to olizovaný člověk, který se psů bojí, či
          dítě, kterému právě pes ukousl půl sušenky.

Zakončení: 22:48

Zapsal Eda (14.9.)  

 vim: textwidth=72 : autoindent : expandtab : ft=markdown :
 enc=utf8
