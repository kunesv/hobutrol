Schůze správní rady (XIV), 1. 11. 2016
======================================
Přítomni: Žáno, Pánča, Eda  
Pozvaný čestný host: Jája  

Zahájení: 21:42, Na Šachtě

1. **Průlet minulem**  
    - napravení hanbáři Vlčák a Rupek zaplatili členské příspěvky, což
      nás velmi těší
    - stále tu zbývá nepředložená zpráva smírčí a revizní komise, ale
      tituly jim s radostí odebíráme
    - doufáme, že SRK zahájí svou činnost, neboť když se veškerý
      spolkový ruch odehrává jen jednou měsíčně na schůzi správní rady,
      je to málo -- a zrovna SRK má možnost kontrolovat například
      naplňování "účelu a hlavní činnosti spolku" a to by bylo skvělé
    - Jája si vzal slovo a pravil, že v souvislosti s tou ctí, že byl
      pozván, přemýslel, že je velká škoda, že taková dobrá myšlenka,
      tedy náš spolek, tolik skomírá. Měli bychom si spolku více vážit!
    - dohodli jsme se, že zdůrazníme, že zasedání správní rady jsou
      otevřená všem členům
    - Jak je asi patrné, kontrolu úkolů z minula a navázání na
      nedořešené otázky jsme tak nějak utopili v této diskusi a musí na
      ni dojít příště.

2. **Insignie spolku**  
    - pozvali jsme si dnes ceremoniáře Jáju, abychom vypracovali návrhy
      všech sedmi insignií; debaty byly bouřlivé, slovní popis všech
      malůvek na pivních táccích se do zápisu nevejde, naštěstí ke všem
      sedmi insigniím jsme se ani nestihli vyjádřit
    - znak a barvy spolku
        - tyto dvě insignie se vzájemně ovlivňují, neboť bychom chtěli
          na znaku používat tytéž barvy; střídavě jsme tedy z jedné
          insignie přecházeli v hovoru ke druhé, abychom ji pak zpětně
          museli zcela zavrhnout, nebo přinejmenším přepromyslet
        - starý znak z předzakládací schůze byl už dříve zavržen (jako
          příliš složitý), Žáno ale navrhl, abychom se drželi čtyř barev
          na této schůzi ustanovených; snažili jsme se jim tedy střídavě
          být věrni a pak zas být věrni barvám předmětů ve znaku
        - vyšli jsme od posledního návrhu: tři šišky (chmelová, nějakého
          stromu, a lejnová), Jája navrhuje usadit je do tvaru
          trojlístku
        - případně v klenotu znaku by mohla být useknutá psí hlava --
          mysliveckou hantýrkou "s visícím lízákem a zhasnutými světly,"
          dodal Žáno; přičemž useknutost není třeba dryáčnicky
          ztvárňovat
        - barvy by pak vycházely jako zelená (chmel), hnědá (jedna ze
          šišek) a co s třetí barvou, jak přebarvit šišku?
        - původní barvy byly: zelená (=strom), modrá (=Vltava), černá
          a rudá
        - Jája navrhuje jiný znak, lejno v středu a kolem něj několik
          lístků (lipových, bukových, jasanových, či akátových)
        - příliš expresivně a dominantně znázorněné lejno zamítáme
        - blankytné pozadí, na něm tři šišky: zelená chmelová kulička
          uprostřed, červená nezralá šiška jedlová a černá šiška
          vykálená po stranách
        - Eda zpochybnil barevnost šišek, vrátili jsme se ke dvěma
          hnědým a jedné zelené ... na rudém pozadí? ... na půleném rudo
          stříbrném pozadí? Svisle či vodorovně? Ve vodorovné variantě
          by šišky jakoby "plovaly na krvavé hladině" a ta by tvořila
          součást znaku, neprotínala by ho středem
        - necháme Jáju rozhodnout a přinést více návrhů
    - odznak
        - Jája navrhl již v průběhu kokardu, střídavě tedy byla
          trojbarevná i čtyřbarevná
        - po ustálení představy znaku chceme tříbarevnou -- s vynechanou
          bílou
        - nikoli, bílou nevynechávat, zachovat čtyřbarevnou
    - šerpa
        - tři barvy (pruhy po celé délce) bez zelené a k šerpě zelený
          klenot u pasu?
        - zkrátka opět spor o bílou/stříbrnou -- je to vůbec barva?
    - vlajka
        - první návrhy dělily vlajku úhlopříčně na čtyři barevné
          oblasti, případně svisle a vodorovně
        - Eda namítal, že to je příliš obyčejné a můžeme si dovolit něco
          více; začaly se sypat návrhy na vnitřní, ale i vnější
          uspořádání (tedy tvar celého plátna)
        - po velkých sporech a pár pivech vyhrála vlajka "trenkačka" --
          neotřelý tvar, hnědý svislý, dolů se rozšiřující klín
          k rozkroku, červená a bílá nohavice a zelená guma
    - hymnu a pečeť odkládáme na příště

3. **Hospodský kvíz**  
    - Eda prohlašuje, že již na minulou schůzi splnil úkol s rešerší
      hospodských kvízů v Praze, jen se na to nějak pozapomnělo a tak by
      rád dnes přednesl zjištěná zjištění
    - v zásadě je tolik hospodských kvízů po Praze a na každý se
      registruje tak netransparentně (obvykle zprávou na Facebooku, aniž
      by člověk věděl, je-li volných 10 míst, nebo už dávno žádné), že
      se musíme nejprve domluvit na přesném termínu a pak nás zkrátka
      Eda nějak přihlásí
    - ukázalo se však, že spolkař Vlčák s Verčou již před několika
      měsíci vtáhli Pánču do svého týmu Letenská letka a že tam s nimi
      dochází i Žáno
    - Eda se velice rozezlil až urazil, že si tam chodí sami
    - jádrem sporu nebylo to, že tam šli (spolkař je arci svobodným
      člověkem), jako spíše to, že taková činnost podkopává naději
      i vůli k sestavení našeho týmu, což bylo kdysi schváleno;
      v kontrastu s tvrzením, že zjišťují situaci pro spolek, se
      spolkové kvízování nikam neposunulo, ba nedali ani vědět, že již
      mají vlastní tým
    - Jája při té příležitosti sdělil, že ho zase mrzí, že Eda nechodí
      na fotbálek, což Eda musel připustit
    - dokonce se ukázalo, že Pánča se cítí morálně zavázaný Letenské
      letce, že ho přijala, a do konce sezony (do jara) by do jiného
      týmu nešel; Žáno to naopak bere jako dočasnost a rád přestoupí do
      Hobutrolího týmu
    - nakonec to skončilo dvěma závěry:
        1. Eda zjistí možnosti hospodského kvízu ve čtvrtky (ukázalo se
           ale, že je tu skrytá podmínka, že se musí pořádat na Letné)
           a obešle členstvo, abychom třeba od příštího týdne mohli
           chodit
        2. Eda zítra vyrazí se zrádci a sabotéry na kvíz po křídly
           Letenské letky; rozdíl je však v tom, že ho to morálně sžírá
    - *UPDATE 3.11.:* V sedmičlenném týmu Letenská letka se včera sešli:
      Pánča, Žáno, Eda a dokonce i Pánčou zlanařený Houba, čímž spolkaři
      protentokrát přečíslili stálé členy.

4. **Zavírání studánek**  
    - Eda navrhl rychlý bod: pro letošní rok Zavírání zcela výjimečně
      zrušit
    - Žáno by studánky rád zavřel pomocí lehké taškařice 16. prosince
    - sprint se třemi pivy, každý tentokrát sám za sebe
    - na příštím zasedání naplánujeme a již nyní zveřejníme datum

Zakončení: 23:32

Zapsal Eda (2.11.)

 vim: textwidth=72 : autoindent : expandtab : ft=markdown :
 enc=utf8
